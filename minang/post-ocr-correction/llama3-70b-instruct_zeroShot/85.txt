Dek famo bakalamoan -- habih hari babilang pakan -- habih pakan babilang bulan -- habih bulan babilang tahun -- alah gadang juo si Bujang Paman -- alah baumua sapuluah tahun. Adolah pado suatu hari -- bakato Mandeh Rubiyah, "Kini baitu malah dek Ang -- den sarahkan Ang pai mangaji -- lai ka suko Ang pai mangaji?" Manjawab si Bujang Paman, "Kalau baitu kato Mandeh -- nama nan elok kato Mandeh -- hambo turuik parentah Mandeh."